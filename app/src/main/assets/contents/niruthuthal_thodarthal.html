<html>
<head><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">நிறுத்துதல் தொடர்தல்</center>

	நீங்கள் ஒரே செயலைப் பல மதிப்புகளுக்கு ஏற்ப திரும்பத் திரும்பச் செய்துகொண்டிருக்கும்போது, அவற்றை அவ்வப்போது நிறுத்தி அடுத்த மதிப்புக்குச் செல்லவேண்டியிருக்கலாம், அல்லது, அதனைச் செய்வதிலிருந்து வெளியேறவேண்டியிருக்கலாம். ஆங்கிலத்தில் இதனை <span class="highlight">Break</span>, <span class="highlight">Continue</span> என்பார்கள். இதற்கு இணையான "எழில்" மொழிச் சொற்கள் இவை:

	* <span class="highlight">நிறுத்து</span> (<span class="highlight">break</span>)
	* <span class="highlight">தொடர்</span> (<span class="highlight">continue</span>)

	இதில் ‘<span class="highlight">நிறுத்து</span>’ என்பது, நிறைவேற்றப்பட்டுக்கொண்டிருக்கும் தொடர்ச்சியான பணியை நிறுத்தி வெளியேறுதல், அதாவது, மீதமிருக்கும் மதிப்புகளையோ கட்டளைகளையோ நிறைவேற்றவேண்டியதில்லை.

	உதாரண நிரல்: <span class="progname">prime.n</span>

	இதில் இந்த வரிகளைக் கவனியுங்கள்:
<p class="code">
		@( p >= 2 )  வரை
			@( fmod( n, p ) == 0 )  ஆனால் 
				நிறுத்து
			முடி
			p = p - 1
		முடி
</p>
	இங்கே நாம் ஒரு “<span class="highlight">வரை</span>” வளையத்தினுள் இருக்கிறோம். ஆனால் ஒரு குறிப்பிட்ட நிபந்தனை நிறைவேறும்போது, அடுத்தடுத்த எண்களைப் பரிசோதிக்காமல் வெளியேறிவிடுகிறோம், அதற்கு “<span class="highlight">நிறுத்து</span>” என்ற கட்டளைச் சொல் பயன்படுகிறது.

	அதாவது, ஒரு வளையம் 1, 2, 3 என்று 100வரை செல்வதாக வைத்துக்கொள்வோம். அதை நீங்கள் ஏதோ காரணத்துக்காக 35ல் நிறுத்த நேரலாம். அப்போது “<span class="highlight">நிறுத்து</span>” என்ற சொல்லைப் பயன்படுத்தினால் 36, 37 முதலான எண்கள் பயன்படுத்தப்படாது.

	உங்களது நிரல்களில் எப்போதெல்லாம் ஒரு வளையம் (<span class="highlight">Loop</span>) இதற்குமேல் செயல்படவேண்டியதில்லை என்கிற சூழ்நிலை வருகிறதோ, அப்போதெல்லாம் இந்தக் கட்டளைச் சொல்லைப் பயன்படுத்துங்கள். இதன்மூலம் விடையும் சரியாகக் கிடைக்கும். கணினியின் செயல்திறனும் வீணாகாமல் காக்கப்படும்.

	அடுத்து, “<span class="highlight">தொடர்</span>” என்ற கட்டளைச் சொல். இது “<span class="highlight">நிறுத்து</span>”க்கு நேர் எதிரானது. இங்கே நீங்கள் வளையத்தைத் தொடர்ந்து செயல்படுத்த விரும்புகிறீர்கள். ஆனால் இந்தக் குறிப்பிட்ட மதிப்புக்கு மீதமிருக்கும் கட்டளைகளைப் பயன்படுத்த விரும்பவில்லை.

	அதாவது, வளையம் 1, 2, 3 என்று தொடர்ந்து 100வரை செல்கிறது. அதே 35ல் “நிறுத்து”க்குப் பதில் “<span class="highlight">தொடர்</span>” என்ற வாசகத்தைப் பயன்படுத்துகிறோம். அப்போது, 35 என்ற மதிப்புக்கு மீதமுள்ள கட்டளைகள் நிறைவேற்றப்படாது. ஆனால் 36முதல் உள்ள கட்டளைகள் எப்போதும்போல் நிறைவேற்றப்படும்.

	உதாரண நிரல்: <span class="progname">nqueens.n</span>

	இதில் இந்த வரிகளைக் கவனியுங்கள்:
<p class="code">
		@( i = 0, i < n, i = i + 1 ) ஆக
			<சில கட்டளைகள்>
			@( j < col ) ஆனால்
				தொடர்
			முடி
			<மேலும் சில கட்டளைகள்>
		முடி
</p>
	இங்கே “சில கட்டளைகள்” முதலில் நிறைவேற்றப்படும், அதன்பிறகு ஓர் ஒப்பீடு ("<span class="highlight">j < col</span>") செய்யப்படும். ஒருவேளை அது நிஜம் எனில், மீதமுள்ள “மேலும் சில கட்டளைகள்” இந்த மதிப்புக்கு நிறைவேற்றப்படாது, “<span class="highlight">ஆக</span>” வளையம் அடுத்த மதிப்புக்குச் சென்றுவிடும்.

	”<span class="highlight">நிறுத்து</span>” மற்றும் “<span class="highlight">தொடர்</span>” இடையிலான வித்தியாசம் நுட்பமானது. அதை அறிந்து சரியாகப் பயன்படுத்தினால் உங்கள் நிரல் மிகத் துல்லியமாக இயங்கும்.
</p>
</body>
</html>