<html>

<head>
<meta http-equiv="Content-Type" content="text/html; charset=utf-8"><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">நிரல்பாகம்(Function)</center>
	இதுவரை ‘எழில்’ மொழியைப் பயன்படுத்திப் பல்வேறு உபயோகமான நிரல்களை எழுதினோம், அவற்றைப் பயன்படுத்திப் புரிந்துகொண்டோம்.

அடுத்தகட்டமாக, பொதுப் பயன்பாட்டுக்குரிய சில விசேஷ நிரல்களை எழுதப் பழகுவோம். இவற்றை நீங்கள் ஒருமுறை எழுதிவிட்டால் போதும், பிறகு வேண்டியபோதெல்லாம் அழைத்துப் பயன்படுத்தலாம்.

உதாரணமாக, உங்கள் வீட்டில் ஊறுகாய் இருக்கிறது, அதை ஒருமுறை தயாரித்து வைத்துவிடுகிறீர்கள், பிறகு எப்போது அதைச் சாப்பிட விரும்பினாலும் ஜாடியைத் திறந்து எடுத்துப் போட்டுக்கொள்கிறோம், ஒவ்வொருமுறையும் ஊறுகாயைப் புதிதாகச் சமைக்கவேண்டியதில்லை.

அதே சமையலறையிலிருந்து இன்னோர் உதாரணம், ஒருவர் ரசம் சமைக்கும்போது, ஒரு குறிப்பிட்ட செய்முறையைப் பின்பற்றுவார். அதன் நடுவே ‘ரசப்பொடியைப் போடவும்’ என்று இருக்கும்.

ரசப்பொடி என்பதை, அவர் இப்போது தயாரிப்பதில்லை, ஏற்கெனவே எப்போதோ தயாரித்துவைத்துவிட்டார், பின்னர் தேவைப்படும்போது சட்டென்று எடுத்துப் பயன்படுத்துகிறார், அதன்பிறகு, செய்முறையில் இருக்கும் மற்ற விஷயங்களைத் தொடர்ந்து செய்கிறார்.

அதுபோல, ஒரு நிரலின் நடுவே, சில விஷயங்கள் நாம் அடிக்கடி செய்கிறவையாக இருக்கும், அவற்றை ஒவ்வொருமுறையும் தனித்தனியே எழுதிக்கொண்டிருக்காமல், ஒருமுறை எழுதிவைத்துவிட்டு, தேவைப்படும்போது அழைத்துப் பயன்படுத்தலாம், பிறகு, நம்முடைய நிரலைத் தொடர்ந்து எழுதலாம்.

உதாரணமாக, இரண்டு எண்களில் எது பெரியது என்று கண்டுபிடிப்பதற்கான எளிய நிரல் ஒன்றை எழுதுவோம்:
<p class="code">
*****************************
எண்1 = உள்ளீடு("ஓர் எண்ணைச் சொல்லுங்கள்: ")
எண்2 = உள்ளீடு("இன்னோர் எண்ணைச் சொல்லுங்கள்: ")

@(எண்1 > எண்2) ஆனால்
	பதிப்பி "நீங்கள் தந்தவற்றுள் பெரிய எண்: ", எண்1
இல்லை
	பதிப்பி "நீங்கள் தந்தவற்றுள் பெரிய எண்: ", எண்2
முடி
*****************************
</p>
மிக எளிய நிரல் இது. கணினிப் பயனாளரிடமிருந்து இரு எண்களைக் கேட்டு வாங்கி, அதில் எது பெரியதோ அதைமட்டும் திரையில் அச்சிடுகிறது.

இந்தப் ‘பெரிய எண்ணைக் கண்டுபிடித்தல்’ என்ற செயல், நம்முடைய பல கணக்குகளில் அடிக்கடி வரும், அப்போதெல்லாம் இந்த நிரலை மீண்டும் மீண்டும் எழுதிக்கொண்டிருக்காமல், ஒருமுறை எழுதிவிட்டுப் பின்னர் அதைப் பலமுறை பயன்படுத்தமுடியுமா என்று பார்ப்போம்.

இதற்கு நாம் ‘<span class="highlight">நிரல்பாகம்</span>’ என்ற சிறப்புக் குறிச்சொல்லைப் பயன்படுத்தவேண்டும். ஆங்கிலத்தில் இதனை ‘<span class="highlight">Function</span>' என்று அழைப்பார்கள்.
<p class="code">
*****************************
நிரல்பாகம் பெரியது (எண்1, எண்2)

	@(எண்1 > எண்2) ஆனால்
		பின்கொடு எண்1
	இல்லை
		பின்கொடு எண்2
	முடி

முடி
*****************************
</p>
இங்கே நாம் என்ன செய்திருக்கிறோம்? படிப்படியாக அலசுவோம்:

	1. “<span class="highlight">பெரியது</span>" என்ற பெயரில் ஒரு நிரல்பாகத்தைத் தொடங்கியிருக்கிறோம்
	2. இந்த நிரல்பாகத்தை அழைக்க விரும்புவோர் அதற்கு இரண்டு எண்களைத் தரவேண்டும், அவற்றை அடைப்புக் குறியினுள் எழுதியிருக்கிறோம்
	3. இவற்றுள் எண்1 பெரியது என்றால், நிரல்பாகத்தை அழைத்தோருக்கு அதையே விடையாகக் கொடுக்கிறோம், இல்லாவிட்டால் எண்2வை விடையாகத் தருகிறோம், இதற்குப் ‘<span class="highlight">பின்கொடு</span>’ என்ற குறிச்சொல் பயன்படுகிறது. ஆங்கிலத்தில் இதனை ‘<span class="highlight">Return</span>' என்பார்கள்.

இங்கே நாம் நிரல்பாகத்தைமட்டும்தான் எழுதியிருக்கிறோம். அதனை இன்னும் அழைக்கவில்லை, அதாவது, இந்த நிரலை நாம் இன்னும் பயன்படுத்தவில்லை. ரசப்பொடியை எடுத்துப் போட்டுச் சமைத்தால்தானே ரசம் தயாராகும்?

அதற்கான நிரல் வரி மிக எளிது:
<p class="code">
*****************************
பதிப்பி பெரியது(10, 15)
பதிப்பி பெரியது(12, 8)
*****************************
</p>
அவ்வளவுதான், நமக்கு வேண்டிய இடங்களில் “பெரியது" என்ற சொல்லை எழுதி, அதற்கு வேண்டிய இரண்டு எண்களைக் கொடுத்தவுடன் விடை பளிச்சென்று திரும்பக் கிடைத்துவிடும். பிரமாதம், இல்லையா?

ஆனால், நிரல்பாகத்தின் உண்மையான பலன் இதுவல்ல, கொஞ்சம் சிக்கலான கணக்குகளில் அதைப் பயன்படுத்திப் பார்த்தால்தான் இதன் முழு பலமும் நமக்குத் தெரியவரும்.
</p>
</body>
</html>