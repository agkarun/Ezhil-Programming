<html>
<head><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">Algorithm / நிரல் வழிமுறை</center>

	நிரல் வழிமுறை என்பது, இந்த நோக்கத்தை நாம் எப்படி நிறைவேற்றப்போகிறோம் என்பதற்கான திட்டமிடல். அதாவது, படிப்படியாகச் சிந்திப்பது.

	ஆங்கிலத்தில் <span class="highlight">Algorithm</span> என்று அழைக்கப்படும் நிரல் வழிமுறையை எழுதுவதற்குப் பல வழிகள் உண்டு, அழகழகாக பொம்மை போட்டு எழுதுவதற்கு நிறைய tools கூட உண்டு. அதையெல்லாம் நாம் பின்னால் கற்றுக்கொள்வோம். இப்போதைக்கு, ஒரு காகிதத்தில் 1, 2, 3 என்று எண் போட்டு எழுதினால் போதுமானது.

	நம் நோக்கம், சராசரி கண்டுபிடிப்பது. அதற்கு உள்ளீடு <span class="highlight">(Input)</span> என்ன?

	இரண்டு எண்கள். நாம் அவற்றை எண்1, எண்2 என அழைப்போம்.

	இந்த நிரலின் வெளியீடு <span class="highlight">(Output or Result)</span> என்ன?

	நாம் தந்த இரு எண்களின் சராசரிதான் அது. இந்த எண்ணை நாம் எண்3 என்று அழைப்போம்.

	எண்1, எண்2 ஆகியவற்றை வைத்துக்கொண்டு நாம் எப்படி எண்3ஐக் கண்டறிவது? இதற்கான கணிதச் சூத்திரம் என்ன?

	இரு எண்களின் சராசரி என்பது, அவற்றைக் கூட்டி இரண்டால் வகுப்பதுதான். அதாவது:

		<p class="code">எண்3 = (எண்1 + எண்2) / 2</p>

	அவ்வளவுதான். நாம் நமது நிரல் வழிமுறையை எழுதிவிட்டோம். இதோ இப்படி:
<p class="code">
	************************
	உள்ளீடு: எண்1, எண்2

	1. எண்1 என்ற எண்ணைப் பெறுக
	2. எண்2 என்ற எண்ணைப் பெறுக
	3. இவ்விரு எண்களையும் கூட்டுக
	4. வந்த கூட்டுத் தொகையை இரண்டால் வகுக்க
	5. கிடைத்த விடையை எண்3 எனச் சேமிக்க
	6. திரையில் எண்3 என்ற விடையை அச்சிடுக

	வெளியீடு: எண்3
	************************
</p>
இது ஒரு நேரடியான நிரல் வழிமுறை. அதாவது, ஒன்றுக்குப் பிறகு இரண்டு, அதன்பின் மூன்று என வரிசையில் செல்வது. சில நிரல் வழிமுறைகள் அவ்வாறின்றி குதித்துச் செல்லும், திரும்பிச் செல்லும் (உதாரணமாக, 1, 2, 10 அல்லது, 1, 2, 3, 4, 3, 4, 3, 4, 5 என்பதுபோல).

இப்படிப்பட்ட சிக்கலான நிரல் வழிமுறைகளை நாம் பின்னர் தெரிந்துகொள்வோம். இப்போதைக்கு நமது முதல் கணினி நிரலை எழுத இந்த எளிய வழிமுறை போதுமானது.
</p>
</body>
</html>