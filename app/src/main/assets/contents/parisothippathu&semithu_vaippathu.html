<html>

<head>
<meta http-equiv="Content-Type" content="text/html; charset=utf-8"><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">நிரலைப் பரிசோதிப்பது (ம) சேமித்துவைப்பது</center>

	நாம் நிரல் எழுதிவிட்டோம். ஆனால் அது சரியாக இயங்குகிறதா என்று பார்க்கவேண்டுமே. இதற்கு நாம் "எழில்" மென்பொருளைப் பயன்படுத்தலாம், அல்லது, "எழில்" இணையத் தளத்துக்குச் செல்லலாம். இது நமது முதல் நிரல் என்பதால், அதனை நேரடியாக இணையத் தளத்தில் இயக்கிப் பார்ப்போம்.

	உங்கள் இணைய உலாவி<span class="highlight">(Browser)</span>ஐத் திறந்து <span class="highlight">http://ezhillang.org</span> என்ற முகவரிக்குச் செல்லுங்கள். அங்கே "எழில் நிரல் எழுத <span class="highlight">Click Here</span>" என்ற இணைப்பு காணப்படும். அதனை க்ளிக் செய்யுங்கள்.

	இப்போது, மேலே நாம் காகிதத்தில் எழுதிய நிரலை அங்கே தட்டச்சு செய்யவேண்டும். உங்களுக்குத் தமிழ் தட்டச்சு செய்வது சிரமம் என்றால், அங்கே இதற்காகத் தரப்பட்டுள்ள விசேஷப் பொத்தான்களையோ தட்டச்சு உதவி நிரலையோ பயன்படுத்துங்கள்.

	அடுத்து "நிரலை இயக்குங்கள்" என்ற பொத்தானை அழுத்துங்கள். இந்த விடை திரையில் தோன்றும்:

		<p class="code">நீங்கள் தந்த எண்களின் சராசரி: , 8</p>

	வாழ்த்துகள்! உங்கள் நிரல் வெற்றிகரமாக இயங்குகிறது.

	ஏதேனும் பிழைகள் இருந்தால், பிரச்னையில்லை, பின்னே சென்று அவற்றைச் சரி செய்து விடையைக் கண்டறியும்வரை நிறுத்தாதீர்கள்.

	10, 6 என்ற எண்களுக்குப் பதில், வேறு சில எண்களை இட்டும் நீங்கள் பார்க்கலாம். சராசரி எண் எப்போதும் சரியாக வரவேண்டும்.

<p class="topic">நிரலைச் சேமித்துவைப்பது</p>

	ஒருமுறை நிரல் எழுதியபிறகு, அதனை நாம் திரும்பத் திரும்பப் பலமுறை இயக்கவேண்டியிருக்கலாம். இதற்காக, நாம் அதனைக் கோப்பாகச் சேமித்துவைப்பது அவசியம்.

	"எழில்" மொழியில் எழுதப்படும் நிரல்கள் அனைத்தும் "<span class="highlight">.n</span>" என்ற நீட்சியுடன் சேமிக்கப்படவேண்டும். உதாரணமாக, இது சராசரி குறித்த நிரல் என்பதால் இதனை "<span class="progname">average.n</span>" என்று சேமிக்கலாம்.

	இதற்கு நீங்கள் உங்கள் கணினியில் உள்ள <span class="highlight">notepad</span> போன்ற ஒரு text editorஐத் திறக்கவேண்டும். அதற்குள் உங்கள் நிரலைத் தட்டச்சு செய்யலாம், அல்லது மேலே நாம் "எழில்" இணையத் தளத்தில் தட்டச்சு செய்ததைப் பிரதியெடுத்து ஒட்டலாம்.

	பின்னர், அதனைச் சேமிக்கும்போது, இந்த விவரங்களைத் தரவேண்டும்:

		* பெயர்: <span class="progname">average.n</span>
		* சேமிக்கும் இடம்: உங்கள் விருப்பப்படி
		* Encoding: UTF-8

	இதுபோல் நீங்கள் எத்துணை ".n" கோப்புகளை வேண்டுமானாலும் சேமிக்கலாம். பின்னர் வேண்டியபோது அவற்றை எடுத்துப் பயன்படுத்தலாம்.

<p class="topic">பயிற்சி:</p>

	இதுவரை நாம் பார்த்த அதே ஏழு படிநிலைகளைப் பின்பற்றி, இந்த வகைகளில் நிரல்கள் எழுதிப் பாருங்கள்:

		* ஓர் எண்ணின் வர்க்கத்தைக் கண்டறிதல்
		* ஓர் எழுத்துச் சரத்தில் எத்தனை எழுத்துகள் உள்ளன என்று கண்டறிதல்
		* தரப்படும் மூன்று எண்களில் மிகச் சிறியது எது என்று கண்டறிதல்

	இவ்வகை எளிய நிரல்களை எழுதி நன்கு பழகியபிறகு, நீங்கள் இன்னும் சிக்கலான நிரல்களை எழுதத் தொடங்கலாம். அதற்கான உதவிக் குறிப்புகள் அனைத்தையும் "எழில்" இணையத் தளமே உங்களுக்கு வழங்குகிறது.

	தொடர்ந்து எழுதுங்கள். வெற்றிக்கு வாழ்த்துகள்!</p>
</body>
</html>