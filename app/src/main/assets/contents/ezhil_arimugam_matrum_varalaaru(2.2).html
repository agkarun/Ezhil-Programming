<html>
<head><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">எழில் அறிமுகம் மற்றும் வரலாறு</center>
	உலகெங்கும் கணினி நிரல் எழுதத் தெரிந்தவர்களுக்கு நல்ல வேலை வாய்ப்புகள் உண்டு. ஆனால் அதைவிடப் பெரிய விஷயம், நிரல் எழுதப் பழகுவதன்மூலம் உங்களுக்குத் தர்க்கரீதியிலான சிந்தனை நன்கு பழகும், அது உங்களது படிப்பிலும், மற்ற செயல்பாடுகளிலும் பிரதிபலிக்கும்.

வாருங்கள், "எழில்" உலகத்தினுள் செல்வோம். அது ஒரு பரவசமான பயணம்!

அதற்குமுன்னால், "எழில்" மொழிபற்றிய சில அடிப்படை விஷயங்களைத் தெரிந்துகொண்டுவிடுவது நல்லது.

எழில் என்பது, தமிழில் உருவாக்கப்பட்ட கணினி நிரல் மொழி. மிகவும் எளிமையானது, <span class="highlight">திறமூலம் (Open Source)</span> அடிப்படையில் வெளியிடப்படுவது.

இதன் நோக்கம், தமிழைத் தாய்மொழியாகக் கொண்ட மாணவர்கள் சுலபமாகக் கணினி நிரல் எழுதக் கற்பிப்பது. இதைக் கொண்டு அவர்கள் தர்க்கரீதியில் சிந்திப்பது, கணக்குகள் போடுவது, கணினியியல் போன்றவற்றை ஆங்கிலத்தின் துணை இன்றியே அறியமுடியும்.

எழில் நிரல் மொழியில், தமிழ்ச் சொற்களும், இலக்கணமும் மிக எளிமையாக அமைக்கப்பட்டுள்ளது. அதேசமயம் மற்ற நவீன கணினி நிரல் மொழிகளில் (ஆங்கிலம் அடிப்படையிலானவை) உள்ள எல்லா வசதிகளும் இதிலும் உண்டு.

பயனுள்ள இந்த எழில் கணினி நிரல் மொழி, இலவசமாகவே வழங்கப்படுகிறது. 2007ம் ஆண்டுமுதல் உருவாகிவரும் இந்த மொழி, 2009ம் ஆண்டு முறைப்படி வெளியானது.

எழில் மொழியில் நிரல் எழுதுவதற்கான வழிமுறைகள், கிட்டத்தட்ட <span class="highlight">BASIC</span> கணினி மொழியைப்போலவே அமைந்திருக்கும். நீங்கள் எழுதும் நிரல்கள் ஒன்றபின் ஒன்று என்ற வரிசையில் இயக்கப்படும். அல்லது, <span class="highlight">Functions</span> எனப்படும் ‘<span class="highlight">நிரல் பாக</span>’ங்களை நீங்கள் பயன்படுத்தலாம்.

இந்த மொழியில் <span class="highlight">எண்கள்</span>, <span class="highlight">எழுத்துச் சரங்கள்</span>, <span class="highlight">தர்க்கக் குறியீடுகள்</span>, <span class="highlight">பட்டியல்கள்</span> போன்ற வகைகள் உண்டு. நீங்கள் பயன்படுத்தும் மாறி(<span class="highlight">Variable</span>)களைத் தனியே அறிவிக்க(<span class="highlight">Declaration</span>)த் தேவையில்லை. நேரடியாக நிரலில் பயன்படுத்தத் தொடங்கலாம்.

அதேசமயம், ஒரு வகை மாறியை இன்னொரு வகை மாறியாக மாற்றுவது என்றால், அதற்கு உரிய குறிச்சொற்களைப் பயன்படுத்தவேண்டும்.</p>
</body>
</html>