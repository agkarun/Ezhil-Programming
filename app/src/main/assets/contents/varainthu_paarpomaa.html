<html>
<head><title>Ezhil</title>
<meta name="viewport" content="width=device-width, initial-scale=1.0">
<link rel="stylesheet" type="text/css" href="main.css">
</head>
<body>
	<p><center class="heading">வரைந்து பார்ப்போமா</center>
	இதுவரை ‘எழில்’ மொழியைக் கொண்டு நிறைய விஷயங்களை ‘எழுதி’ப் பார்த்துவிட்டோம், ஒரு மாறுதலுக்காக, கொஞ்சம் ‘வரைந்து’ பார்ப்போமா?

வேடிக்கை இல்லை, நிஜமாகவே, ‘எழில்’ மொழியைக் கொண்டு படங்கள் வரையமுடியும். அடிப்படையான கோடு, வட்டம் போன்றவற்றில் தொடங்கி, கொஞ்சம் மெனக்கெட்டால் முழுமையான ஓவியங்களைக்கூட வரையமுடியும். அதைதான் இந்த அத்தியாயத்தில் கற்றுக்கொள்ளப்போகிறோம்!

இதற்கு நாம் பல புதிய "எழில்" குறிச்சொற்களைப் பயன்படுத்தவேண்டியிருக்கும். அவற்றில் சிலவற்றை முதலில் பட்டியல் போட்டுவிடுவோம்:

	* முன்னாடி
	* வலது
	* இடது
	* பின்னாடி
	* எழுதுகோல்மேலே
	* எழுதுகோல்கீழே

இந்தப் பெயர்களைப் பார்த்தாலே, அவை என்ன செய்யும் என்பது உங்களுக்கு ஓரளவு புரியும். அவற்றைப் பயன்படுத்தி நிரல் எழுதத் தொடங்குமுன், ‘<span class="highlight">எழுதுகோல்</span>’ என்றால் என்ன?

சாதாரணமாக நாம் ஒரு காகிதத்தில் படம் வரையும்போது, எழுதுகோல் என்பது பேனா, அல்லது பென்சில். அதைக் காகிதத்தின்மீது வைத்துப் பல திசைகளில் இழுக்கிறோம். அப்படியே படம் உருவாகிறது.

கணினியிலும் அதுபோல் ஓர் எழுதுகோல் இருப்பதாகக் கற்பனை செய்துகொள்ளுங்கள், உங்களுடைய "எழில்" நிரல்மூலமாக, அந்த எழுதுகோலைப் பல திசைகளில் நகர்த்துகிறீர்கள், படம் வரைகிறீர்கள்.

உதாரணமாக, ஓர் எளிய பயிற்சி. கோடு ஒன்றை வரையப் பழகுவோம்.

காகிதத்தில் கோடு வரைவது சுலபம். எழுதுகோலை ஓர் இடத்தில் வைத்து, அங்கிருந்து வலதுபக்கமாகக் கொஞ்சம் நகர்த்தினால் கோடு உருவாகிவிடும். அவ்வளவுதான்.

கணினியிலும் அதையே செய்யலாம். இதோ இப்படி:
<p class="code">
*************************************
முன்னாடி(50)
*************************************
</p>
அவ்வளவுதான், திரையின் மையத்தில் உள்ள எழுதுகோல், 50 புள்ளிகள் வலதுபக்கமாக நகரும். கோடு உருவாகிவிடும்.

அதே கோட்டை மேலிருந்து கீழாக வரைவதென்றால்? இதோ இப்படி:
<p class="code">
*************************************
வலது(90)
முன்னாடி(50)
*************************************
</p>
இங்கே நாம் எழுதுகோலை வலதுபக்கமாக 90 பாகைகள் திருப்புகிறோம் (அதாவது கீழ்நோக்கி), பின்னர் 50 புள்ளிகள் முன்னே நகர்கிறோம் (அதாவது, கீழே), இதனால் மேலிருந்து கீழே ஒரு கோடு உருவாகிவிடுகிறது. மிகச் சுலபம்!

இதையே இன்னும் கொஞ்சம் நீட்டி, ஒரு முழுச் சதுரம் வரைவோமா?
<p class="code">
*************************************
முன்னாடி(50)
வலது(90)
முன்னாடி(50)
வலது(90)
முன்னாடி(50)
வலது(90)
முன்னாடி(50)
வலது(90)
*************************************
</p>
இந்தச் சதுரம் அழகாக இருக்கிறது, பக்கத்திலேயே இன்னொரு பெரிய சதுரம் வரையவேண்டும். எப்படி?

அதற்கு நாம் "<span class="highlight">எழுதுகோல்மேலே</span>" மற்றும் "<span class="highlight">எழுதுகோல்கீழே</span>" என்ற கட்டளைகளைப் பயன்படுத்தவேண்டும். இதன்மூலம் உங்கள் திரையில் எழுதுகோல் நகரும், ஆனால் படம் வரையாது, இதோ இப்படி:
<p class="code">
*************************************
எழுதுகோல்மேலே()
முன்னாடி(200)
எழுதுகோல்கீழே()

முன்னாடி(100)
வலது(90)
முன்னாடி(100)
வலது(90)
முன்னாடி(100)
வலது(90)
முன்னாடி(100)
*************************************
</p>
இப்போது, இந்த நிரல் முழுவதையும் இயக்கிப் பார்த்தால், உங்கள் திரையில் இரண்டு சதுரங்களைக் காணலாம்.

சதுரம் வரைவதற்காக இவ்வளவு தூரம் சிரமப்படாமல், எளிதாக ஒரு "வரை" குறிச்சொல்லைப் பயன்படுத்தியும் வரையலாம், இதோ இப்படி:
<p class="code">
*************************************
அ = 0

@(அ < 4) வரை

	முன்னாடி(50)
	வலது(90)
	அ = அ + 1

முடி
*************************************
</p>
இந்தப் படம் அழகாக இருக்கிறது. அடுத்து, நான் இதை அழித்துவிட்டு இன்னொரு படத்தை வரைவதற்கு விரும்புகிறேன். அது எப்படி?

அதற்கு நீங்கள் <span class="highlight">turtle_reset</span> என்ற கட்டளையைப் பயன்படுத்தவேண்டும். இதோ இப்படி:
<p class="code">
*************************************
turtle_reset()
*************************************
</p>
</p>
</body>
</html>